1 (28)

Ἰουλίας Βαλβίλλης· ὅτε ἤκουσε τοῦ Μέμνονος ὁ Σεβαστὸς Ἁδριανός. Μέμνονα πυνθανόμαν Αἰγύπτιον, ἀλίω αὔγαι αἰθόμενον, φώνην Θηβαΐκω ’πυ λίθω. Ἀδρίανον δ’ ἐσίδων, τὸν παμβασίληα, πρὶν αὔγας ἀελίω χαίρην εἶπέ ϝοι ὠς δύνατον. Τίταν δ’ ὄττ’ ἐλάων λεύκοισι δι’ αἴθερος ἴπποις ἐνὶ σκίαι ὠράων δεύτερον ἦχε μέτρον, ὠς χάλκοιο τύπεντος ἴη Μέμνων πάλιν αὔδαν ὀξύτονον· χαίρων καὶ τρίτον ἆχον ἴη. κοίρανος Ἀδρίανος τότ’ ἄλις δ’ ἀσπάσσατο καὖτος Μέμνονα, κἀν στάλαι κάλλιπεν ὀψιγόνοις γρόππατα σαμαίνοντά τ’ ὄσ’ εὔϊδε κὤσσ’ ἐσάκουσε, δῆλον παῖσι δ’ ἔγεντ’ ὤς ϝε φίλισι θέοι.

============================================
2 (29)

ὅτε σὺν τῇ Σεβαστῇ Σαβείνηι ἐγενόμην παρὰ τῷ Μέμνονι. Αὔως καὶ γεράρω, Μέμνον, πάϊ Τιθώνοιο, Θηβάας θάσσων ἄντα Δίος πόλιος, ἢ Ἀμένωθ, βασίλευ Αἰγύπτιε, τὼς ἐνέποισιν ἴρηες μύθων τῶν παλάων ἴδριες, χαῖρε, καὶ αὐδάσαις πρόφρων ἀσπάσδεο καὔταν τὰν σέμναν ἄλοχον κοιράνω Ἀδριάνω. γλῶσσαν μέν τοι τμᾶξε καὶ ὤατα βάρβαρος ἄνηρ, Καμβύσαις ἄθεος· τῶ ῥα λύγρῳ θανάτῳ δῶκέν τοι ποίναν τὤτωι ἅκρῳ ἄορι πλάγεις τῷ νήλας Ἆπιν κάκτανε τὸν θέϊον. ἀλλ’ ἔγω οὐ δοκίμωμι σέθεν τόδ’ ὄλεσθ’ ἂν ἄγαλμα, ψύχαν δ’ ἀθανάταν λοίπον ἔσωσα νόῳ. εὐσέβεες γὰρ ἔμοι γένεται πάπποι τ’ ἐγένοντο, Βάλβιλλός τ’ ὀ σόφος κ’ Ἀντίοχος βασίλευς, Βάλβιλλος γενέταις μᾶτρος βασιλήϊδος ἄμμας, τῶ πάτερος δὲ πάτηρ Ἀντίοχος βασίλευς· κήνων ἐκ γενέας κἄγω λόχον αἶμα τὸ κᾶλον, Βαλβίλλας δ’ ἔμεθεν γρόπτα τάδ’ εὐσέβεος.

============================================
3 (30)

ὅτε τῇ πρώτῃ ἡμέρᾳ οὐκ ἀκούσαμεν τοῦ Μέμνονος. χθίσδον μέν Μέμνων σίγαις ἀπεδέξατ’ ἀκοίταν, ὠς πάλιν ἀ κάλα τυῖδε Σάβιννα μόλοι. τέρπει γάρ σ’ ἐράτα μόρφα βασιλήϊδος ἄμμας, ἐλθοίσαι δ’ αὔται θήϊον ἄχον ἴη, μὴ καί τοι βασίλευς κοτέσῃ, τό νυ δᾶρον ἀτάρβης τὰν σέμναν κατέχες κουριδίαν ἄλοχον. κὠ Μέμνων τρέσσαις μεγάλω μένος Ἀδριάνοιο ἐξαπίνας αὔδασ’, ἀ δ’ ὀΐοισ’ ἐχάρη. 

============================================
4 (31)

ἔκλυον αὐδήσαντος ἔγω ’πυ λίθω Βάλβιλλα φώνας τᾶς θεΐας Μέμνονος ἢ Φαμένωθ. ἦλθον ὔμοι δ’ ἐράται βασιλήϊδι τυῖδε Σαβίννᾳ, ὤρας δὲ πρώτας ἄλιος ἦχε δρόμος. κοιράνω Ἀδριάνω πέμπτῳ δεκότῳ δ’ ἐνιαύτῳ, φῶτα δ’ ἔχεσκεν Ἄθυρ εἴκοσι καὶ πέσυρα. εἰκόστῳ πέμπτῳ δ’ ἄματι μῆνος Ἄθυρ.
